title: 
    name: "O gajenju vrta"
id: ivy
featured: 2
date: "11/10/2020"
main_img_data:
    file_name: "optimised-emotions-main.jpg"
    size: "1388x939"
    caption: "Parthenocissus tricuspidata, troprsta divlja loza. Foto: Suri Huang, 2014."
lead: "Pohvala omiljenoj biljci, <em>Parthenocissus tricuspidata</em>, divljoj lozi penjačici, i meditacija o stvaralaštvu, sistemima, mrežama, prijateljstvima, pobunama, senzorima, osećajnosti i pismenosti – rečju, o uzgajanju vrtova."
lead_short: "Esej o biljci Parthenocissus tricuspidata"
content:
    - type: "txt"
      html: "<p>Proletos, kada je pandemija opustošila ulice i zakatančila granice, možda ste se i vi, kao ja, setili Voltera (Voltaire): <em>il faut cultiver notre jardin</em>.<sup id='s1'>1</sup> Povući se iz buke sveta i pisati svoju enciklopediju. Graditi svoj sajt. <em>Gajiti svoj vrt.</em> Ko god je mogao, pokušao je da pronađe utočište za sebe: sobu, kuhinju, terasu, baštu – fizički, serverski ili unutrašnji mentalni prostor. Svet se, međutim, nije povukao iz vlastite buke. Pustinje nisu prestale da se šire, Internet je nastavio da generiše tekstove i slike. Digitalni Amazon<sup id='s2'>2</sup> se opario, fizički Amazon<sup id='s3'>3</sup> dodatno je opustošen požarima i nepogodama. Na mene, kao i na vas, vesti vrište kao nikad pre: antropocen, klima, protesti, roboti, ratovi, globalna nejednakost, granične regulacije, uragani, siromaštvo, očajnička putovanja.</p>
    <p>Nema spasa u bežanju, u baštenskom eskapizmu. Pitanje glasi: šta Volterovo geslo o gajenju vrtova znači u antropocenu?<sup id='s4'>4</sup></p>
    <p>Porodični vrt koji negujem nalazi se u pančevačkom Gornjem gradu, na granici Margite i Centra. Ako i vi za računarom radite <em>sve</em>, kao ja koji za računarom pišem, programiram, crtam i družim se (nije to pandemija promenila ali jeste pojačala), razumećete da vrt nije tek privilegija nego lek. U pauzama od ekranske hipnoze odlazio sam u baštu, kao što i danas odlazim, da plevim, sejem, orezujem, đubrim, kopam, zalivam. Baštu čine borovnjak, leja začinskog bilja (<em>Thymus serpyllum, Melissa officinalis, Coriandrum sativum</em>), stara kalemljena kajsija, nekoliko hrastova, ginko, red lovor-višanja (<em>Prunus laurocerasus</em> ili zeleniče), dva žalosna duda (<em>pendula</em>), nar, smokva i puno lavande.</p>
    <p>Najdraža biljka vrta, biljka u koju sam se pre nekoliko godina zaljubio i dugo je tražio po rasadnicima Banata, Srema i Šumadije, sve dok je nisam zapatio i naučio da je negujem i razmnožavam, zove se <em>Parthenocissus tricuspidata</em><sup id='s5'>5</sup> – japanska penjačica, troprsta lozica, crveno-zelena puzavica, lijana poznata i kao bostonski bršljan, <em>boston ivy</em>, premda nije bršljan – nije <em>Hedera helix</em>, zelengora – nego je prava loza, dalja rođaka vinove loze. Čak i rađa, ali se njeno grožđe ne jede, niti se od njega pravi vino. Da li to znači da je beskorisna?</p>
    <p>Gajiti vrt: ne pristati na totalitarnost utilitarnosti.</p>
    <p class='heading1'>Plantropocen</p>
    <p>U svom eseju o <em>plantropocenu</em>, Nataša Majers (Natasha Myers) piše o saživljavanju sa biljkama<sup id='s6'>6</sup>, o dugo iščekivanom savezu ljudi i biljaka, <em>antroposa</em> i <em>plantae</em>, savezu koji nas doziva iz budućnosti. <em>Plants</em>, kaže Majers, <em>breathe us into being</em>. Svojim disanjem, svojim <em>izdisanjem</em> kiseonika, biljke su oživele sve životinje, pa i nas ljude. Da naučimo da živimo <em>sa</em> njima – umesto da ih tretiramo samo kao resurs, kao hranu, ukras ili sirovinu – to nije tek znak zahvalnosti, nego i uslov opstanka u 21. veku.</p>
    <p>To zvuči inspirativno, ali šta znači za praksu svakodnevnog života? Šta je to Majersino <em>saučesničko</em> vrtlarstvo? Šta je prvi korak ovog druid-futurizma?</p>
    <p>Kao i kod svih prvih koraka, to pre svega znači – osloboditi se straha. Tako je makar bilo kod mene. Možda se pitate: ko se još plaši biljaka? Meni se čini da se mnogi plaše i da je to, primera radi, razlog zašto se po Beogradu, Obrenovcu, Smederevu, Novom Sadu, Nišu i drugde seča drveća organizuje skoro po redovnoj komesarskoj proceduri. Nije to puka pohlepa i kratkovidost, ne: to je resantiman koji mali duhovi osećaju prema drveću. Nije lako bedniku da pojmi suživot sa bićima koja su u svakom smislu vitalnija i veličanstvenija od njega. Da je moćniji, otišao bi u afričke savane i platio da ubije lava; pošto nije, poseći će gorostasan kedar na mesnom trgu. Reći će: kedrovo korenje diže trotoar, krošnja preti okolnim kućama. Ali, ne dajte se zavarati: ne radi se o realnoj opasnosti, korenje još nikoga nije ubilo, niti je posredi obična korupcija. To je, tvrdim, klasičan strah od uzvišene vitalnosti.</p>
	<p>Ukoliko pričamo o puzavicama poput divlje loze, strah će biti formulisan ovako: ako je pustiš na kuću, puzavica će oštetiti fasadu, slomiti kalkan, razbiti crepove, skroz će naskroz uništiti objekat. To može da bude istina u slučaju bršljana (njegovo se korenje zbilja uvlači u malter), ali divlja loza to ne radi. Divlja loza se na zidove lepi specijalnim lepljivim pipcima<sup id='s7'>7</sup> koji podsećaju na minijaturne hobotnice. S druge strane, lozino troprsto lišće zaštitiće vaš zid od vreline (koja će samo rasti u narednim decenijama) i atmosferske prljavštine (čađi, dima). Loza će pre da pomogne kući nego da je ošteti<sup id='s8'>8</sup>. Biće to simbioza, savezništvo.</p>
    <p>Kad sam došao do lozinog pelcera, u jednom sremskom selu između Surčina i Šapca, razbio sam nekoliko rupa u betonu oko kuće (barosom) i posadio je (uz prstohvat osmohoda). Lozica je hitra penjačica: za nekoliko godina, više od trećine fasade prekrila je svojom zelenom bundom. Za razliku od bršljana (<em>Hedera helix</em>) i petoprste lozice (<em>Parthenocissus quintefolia</em>), koje vole da štrče i brzo se pretvore u bezobličnu i aljkavu džunglu, <em>Parthenocissus tricuspidata</em> savršeno prianja uz oblik strukture na koju se penje. Ako je pustite na kuću, kao što sam je ja pustio, kuća će istovremeno postati njena <em>i</em> ostati vaša. Lepota koju ćete doživeti možda će vas zbuniti. To je lepota ekološke vitalnosti, vrhunska lepota čovekobiljnog saveza.</p>
    <p>Gajiti vrt: osloboditi sebe straha od bujne lepote. Tako se priprema (za) plantropocen. Ta lepota nije puki ukras, nije ornament, kao što ćete uskoro videti, nego je znak jedne nove osećajnosti, nove pismenosti.</p>
    <!-- učiti se saživljavanju, simbiozi, savezništvu, saosećanju, sestrinstvu. Učiti jednu posebnu vrstu prijateljstva. -->
    <p class='heading1'>Pismo</p>
    <p>Nakon što je dugo vozio bicikl po Parizu, F. Hundertvaser (Hundertwasser), umetnik i plantofil, napisao je: Ove linije, za koje mi je potrebno mnogo sati i koje tokom vožnje formiraju ogroman krug i koje me umaraju, ove su linije lepše, iskrenije i suvislije nego one koje bih mogao da nacrtam na papiru.<sup id='s9'>9</sup></p>    
    <p>Isto važi i za linije koje po zidu crta divlja loza. Potrebni su joj meseci, katkad i godine. Obratite pažnju. Te linije rastu, te su linije žive: plešu, sudaraju se, dodiruju, mačuju. Samo su budali linije dosadne. Posmatrajte ih kako se granaju po zidu, kao krvotok, nervotok, rečni sliv, železnički čvor. Posmatrajte ih strpljivo, jer vrtlarstvo će vas naučiti strpljenju, to je vrlina vrtlara, <em>strpljenje</em>, rutina koja je postala vrlina. Posmatranje – to je naročita odanost. Posmatrali ste slikara dok radi.</p>
    <p>Linije rastu kao izvanredno spora animacija, kao kad biste apstraktne animirane filmove Normana Meklarena (Norman McLaren)<sup id='s10'>10</sup> usporili i razvukli na nekoliko godina. Linije rastu i granaju se u kaligrafiju. Čuo sam komentar: <em>kao da piše</em>. Kao da izmišlja pismo. Postoji čitava tradicija <em>asemičkog</em> pisanja<sup id='s11'>11</sup>, grafičkog pisanja koje se piše samo zbog oblika, pisanja oslobođenog jezičke matrice, <em>značenjske</em> matrice – čitava jedna antisemantička literatura čija se književna estetika javlja u vizuelnom ritmu znakova koji se ispisuju, u naizgled besmislenim grafičkim varijacijama, u likovnom tempu, u simetriji i razbijanju simetrije, u psihografskom <em>tekstu-kao-slici</em>. Tako je Malgoržata Žurada<sup id='s12'>12</sup> (Małgorzata Żurada) razvila tipografiju od linija koje buba dubi u kori drveta. Tu su i digitalni sistemi<sup id='s13'>13</sup> za mešanje svetskih pisama, koje su osmislili So Kano (Kanno) i Takahiro Jamaguči (Yamaguchi), kao i naslovnice Mirte Dermisače<sup id='s14'>14</sup> (Mirtha Dermisache), naizgled besmislene, u stvari delikatne ne samo grafički nego i istorijski.</p>
    <p>Asemička azbuka <em>Parthenocissus tricuspidata</em>, (re)konstruisana na osnovu zimske fotografije lijana sa mog baštenskog zida, mogla bi da izgleda ovako:</p>
    <p><img src='/static/media/notes/ivy/img/asemic1.svg'></p>
    <p>Lozine linije bile su mi inspiracija za digitalni umetnički rad <em>Ja nisam željan da me ko voli, nego da svi zavole lišće</em>, računarski program koji generiše tekst u stilu Miloša Crnjanskog. Generativne priče prikazuju se u obliku animiranog tekstualnog stabla, tekstualnih lijana koje rastu <em>ad infinitum</em><sup id='s15'>15</sup>.</p>
    <p>Linije rastu a vi posmatrajte: sposobnost gledanja nije data nego se uči. Oči se vežbaju da gledaju. Crtanje nije veština ruke nego oka – oka i skrivenog životnog libida. Lozica to oseća, ne razume: oseća tako što <em>raste</em>.</p>
    <p>Gajiti vrt: negovati svoje oči, baždariti i kalibrisati svoja čula, svoje senzore, grane svojih nerava. Strpljivo posmatrati liniju dok raste.</p>
    <p class='heading1'>Paleta</p>
    <p>Linije se najbolje vide tokom zime, kada nema lišća, kad se ističu grane. Za razliku od bršljana, <em>Parthenocissus tricuspidata</em> je listopadnog soja. Od aprila do novembra njeno lišće prolazi kroz fiziološke faze, koje se vide kao paleta naročitih boja kakve nisam primetio ni kod jedne druge biljke. Ova paleta razvija se tokom godine poput kože usporenog kameleona.</p>
    <p>Lišće pupi u aprilu. Napetih žila i razvučenog epiderma, na dodir lepljivog i vlažnog, njeni mladi listovi podsetiće vas na grašak-zelenu <span class='square' style='color:#ADFF2F;'>&#9632;</span> placentu. Kako se proleće bliži kraju, lišće poprima nijanse kruškine <span class='square' style='color:#D1E231;'>&#9632;</span> boje, pastelnomaslinaste <span class='square' style='color:#6B8E23;'>&#9632;</span>, malahitzelene <span class='square' style='color:#0BDA51;'>&#9632;</span> i tamnije papratzelene <span class='square' style='color:#4F7942;'>&#9632;</span>. Lozica ne voli jako sunce i listovi koji mu budu izloženi spržiće se na burgundac <span class='square' style='color:#900020;'>&#9632;</span>. Ima listova koji će steći mesinganu <span class='square' style='color:#B5A642;'>&#9632;</span> pigmentaciju ili sasanuti u mrkožutoj <span class='square' style='color:#B5A642;'>&#9632;</span>, ali će većina, naročito oni u hladovini, oni zaštićeni, sve do kraja leta zadržati svoje tamnozelene <span class='square'><span style='color:#006400;'>&#9632;</span><span style='color:#012e0d;'>&#9632;</span><span style='color:#076122;'>&#9632;</span><span style='color:#6a7b11;'>&#9632;</span><span style='color:#013230;'>&#9632;</span></span> lorkijanske nijanse.</p>
    <p>Paleta u jesen poludi. Nestane hlorofila. Zidovi na sunčanoj strani požute ranije, kao mandarina <span class='square' style='color:#FFCC00;'>&#9632;</span>, kao lan <span class='square' style='color:#EEDC82;'>&#9632;</span> ili kao boja mog sajta <span class='square' style='color:#FFB901;'>&#9632;</span>. Crvena katkad dođe iz žute, katkad pravo iz zelene. Ta crvena u stvari je polje posve različitih crvenkastih: pečena sijena <span class='square' style='color:#E97451;'>&#9632;</span>, rđavocrvena <span class='square' style='color:#B7410E;'>&#9632;</span>, cinober <span class='square' style='color:#FF4D00;'>&#9632;</span> (<em>vermilion</em>), crvena krvi ili revolucije <span class='square'><span style='color:#FF0000;'>&#9632;</span><span style='color:#da0a0a;'>&#9632;</span></span>, skarletna <span class='square' style='color:#FF2400;'>&#9632;</span>, grimizma ili malinasta <span class='square' style='color:#DC143C;'>&#9632;</span> (<em>crimson</em>) ili već neka slična nijasna <span class='square'><span style='color:#b51f35;'>&#9632;</span><span style='color:#8c0830;'>&#9632;</span><span style='color:#FF6347;'>&#9632;</span><span style='color:#910011;'>&#9632;</span></span> bez imena. Poneki list bude svetlovišnjast <span class='square' style='color:#DE3163;'>&#9632;</span> (<em>cerise</em>), poneki čak lila <span class='square' style='color:#C8A2C8;'>&#9632;</span> ili patlidžan-lila <span class='square' style='color:#990066;'>&#9632;</span>, da bi potom, što se ne dešava retko, potonuo u začudne plavkaste <span class='square'><span style='color:#7f50b8;'>&#9632;</span><span style='color:#59468f;'>&#9632;</span><span style='color:#986df0;'>&#9632;</span><span style='color:#7783cb;'>&#9632;</span></span> tonove.</p>
    <p>Krajem novembra lišće obraoni – <span class='square' style='color:#964B00;'>&#9632;</span> ili <span class='square' style='color:#734A12;'>&#9632;</span> – i padne.</p>
    <p>Ove pozne boje, miholjske, najčudnije su od svih. Kao da su istovremeno plave, crvene i zelene, kao da to nije mešavina – deo lista je plav, deo crven, deo zelen – nego da je ista liska, isti nerv, isto tkivo lista istovremeno i plavo, i crveno, i zeleno. Samo su budali boje dosadne.</p>
    <p>Ove paradoksalne boje, dijalektičke i revolucionarne, kao da krše Vitgenštajnovo (Wittgenstein) pravilo: <em>there cannot be a reddish green</em><sup id='s16'>16</sup>. Kao da prevazilaze logički dualizam: <em>crvenkasto-zelena</em> ipak je moguća. Videćete uskoro da to nije jedina stvar u vezi sa divljom lozom koja je paradoksalna. Da zen kōani<sup id='s17'>17</sup> imaju boju, bile bi to <em>ove</em> boje.</p>
    <p>A kada košava ili severac dunu kroz baštu, lozina se krošnja povija u talasima, kao da sami zidovi talasaju poput namreškane površine mora. Da li ste znali da Homer nije koristio plavu, da nikad nije upotrebio tu reč? Govorio je: <em>more boje vina</em>. Samo obratite pažnju<sup id='s18'>18</sup>. Kad duva vetar, zidovi prekriveni lozom pretvore se u jedno takvo uzburkano more, u površinu vode čija se boja ne može imenovati.</p>
    <p>Paleta nije samo vizuelna, nego i zvučna. Krajem proleća loza cveta. Njeni su cvetovi neugledni, ali sposobni da privuku oluju pčela. Postoji jedan dan – uvek je to samo jedan dan u godini i treba ga sačekati i uhvatiti – kada se prašnici i latice otkidaju od tučka i padaju po lišću, uistinu <em>dobuju</em>, šušte u asinhronom ritmu, kao žubor malih tvrdih zvona. Zujanje pčela i dobovanje latica podsećaju na tanano-melanholični <em>jazz</em> doboš.</p>
    <p>Gajiti vrt: osluškivati fotosintezu, u(o)čiti prirodne ritmove. Ti ritmovi, te boje i te linije vode razvijanju čulnog osećaja za složene sisteme unutar kojih živimo.</p>
    <p class='heading1'>Planeta</p>
    <p>Složeni sistemi – ekološki, biopolitički, finansijski, tehnološki, fiziološki, softverski, ekonomski, klimatski – pozivaju na posebnu vrstu razumevanja i osećanja. Svi ovi sistemi su planetarni i svi su naoko nevidljivi, neopažljivi. Njihov jezik je matematički jezik Norberta Vinera (Norbert Wiener)<sup id='s19'>19</sup>. Ovde pucne jedan signal, tamo drugi, još dalje treći: neka se ćelija rodi, neki se oblak prospe, neka se deonica proda, informacije rađaju nove informacije, povratne sprege jačaju ili slabe. Nikada svet nije bio ovako kompleksan i međupovezan.</p>
    <p>Sistemi, međutim, nisu neutralni. Džejms Brajdl (James Bridle) – umetnik i pisac koji se školovao kao informatičar – insistira na <em>sistemskoj pismenosti</em><sup id='s20'>20</sup>. Nije dovoljno učiti matematiku i programiranje, tvrdi Brajdl, kao što je vodoinstalaterski zanat nedovoljan da bi se razumele interakcije između vodovodnih infrastruktura, političke geografije, zastarelih instalacija i društvenih pravila. Uz funkcionalno i tehničko znanje, potrebno nam je i razumevanje istorija, konteksta, posledica. Odakle dolaze ovi sistemi, ko ih je dizajnirao, u čijem interesu rade?</p>
    <p>Sistemska pismenost prvi je korak ka sistemskom <em>senzibilitetu</em>, sposobnosti da sisteme ne samo razumemo na racionalnom nivou, nego i <em>osećamo</em> – na dubljem telesnom i čulnom nivou. Otuda <em>data umetnost</em><sup id='s21'>21</sup>. Kao mlađa sestra digitalne umetnosti, data umetnost pretvara baze podataka u estetske i čulne objekte. Kada crtam mape, kada pišem o putovanjima, kada dizajniram programe za generisanje slika i tekstova – bavim se istim pitanjem: kako složene sisteme (softverske, geografske, migratorne, finansijske) doživeti čulima?</p>
    <p>To je, siguran sam, proisteklo iz rada u vrtu. Sistemska estetika, razvijanje ekosistemskih čula. Divlja loza reaguje na promene klime, na vrela leta i tople jeseni, reaguje bojom i linijama, njena se godina <em>vidi</em>. Reaguje i na vas, na vaš poseban baštovanski stil, manire i posvećenost, i te se reakcije razvijaju tokom vremena. Loza je odraz složene interakcije između klimatskih promena, hemije tla, biljnog metabolizma i vaše brige – živeća vizuelizacija sistema.</p>
    <p>Gajiti vrt: sticati osećaj za složene interakcije, sistemske dinamike i povratne sprege. Senzorijum za antropocen.</p> 
    <p class='heading1'>Poljokultura</p>
    <p>Mnogi stvaraoci bili su fascinirani biljkama. Herman Devri (de Vries), Jozef Bojs (Joseph Beuys), Elsvort Keli (Ellsworth Kelly), Siprian Gajar (Cyprien Gaillard), Paul Kle (Klee), Albreht Direr (Albrecht Dürer)<sup id='s22'>22</sup>. Umesto travom, Klaus Litman (Littmann) je fudbalski stadion zasadio šumom<sup id='s23'>23</sup>. Špela Petrič i kolege pokrenuli su <em>Plant Sex Consultancy</em><sup id='s24'>24</sup>, koji se bavi dizajnom biljnih vibratora za usamljene cvetove koji su ostali bez oprašivača. Žilberto Esparca (Gilberto Esparza) osmišljava nove biljno-robotske zajednice<sup id='s25'>25</sup>. Robi Barat (Robbie Barrat) programira softverske biblioteke za digitalno crtanje uz pomoć električnih signala u biljkama<sup id='s26'>26</sup>. Kolektiv Škart pravi <em>mobiljke</em> – mobilne biljke<sup id='s27'>27</sup> – po uzoru na poeziju Vaska Pope.</p>
    <p>Plantropocen je i poljokultura i robokultura: buduća civilizacija druida i droida.</p>
    <p>Tri mi projekta padaju na um. Prvi je kolekcija lozinih crteža, asemičkih bršljan-zapisa. Pustio bih lijane da se pužu uz kvadratne panele, šperploče, razapeta platna. Neke bih pustio mesecima, neke godinama. U jesen, kad dođe vreme za orezivanje, izabrao bih najuzbudljvije i orezao lijane sa ivica, tako da linije ostanu na panelima, kao žive arabeske zamrznute u vremenu, kao intimna bioklimatska seizmografija.</p>
    <p>Drugi je gerilsko baštovanstvo i posveta zapostavljenoj arhitekturi. Rasadio bih pelcere u male saksije i poslao prijateljima u razne gradove. Tražili bismo kulturno i arhitektonski značajna dela koja su devastirana, zaboravljena, zarasla, prezrena. Tu su Brašovanova Vazduhoplovna komanda u Zemunu (1934), Bogdanovićevo Memorijalno groblje u Mostaru (1965). Tu su <em>Betonski spavači</em>: Magaševo Haludovo na Krku, Mušičev Spomen-Dom u Kolašinu, Osojnikov Dom kulture u Konjicu<sup id='s28'>28</sup>. Tu je industrijsko nasleđe u Pančevu. Tu su brutalistički biseri, remek-dela spomeničke plastike. Tu su i starije građevine: romanička crkva Arača, tvrđava u Baču, ruševine Hasan-begove džamije u Nišu, ostaci pančevačke sinagoge. Polja izumrlih utopija iz raznih epoha. Na ovim mestima posadili bismo pelcere divlje loze, bez dozvole, samoinicijativno, da se penju uz ova zdanja, da ih obmotaju zelenom sačuvavši im oblik, kao što su to učinile u kineskom ostrvskom selu Hutuuan<sup id='s29'>29</sup> (后头湾, Hòutouwān), da ih pretvore, tokom godina i decenija, u biljobetonske stećke.</p>
    <p>Treći je softverski interfejs za komunikaciju između ljudi i biljaka. Znamo već da biljke imaju čula<sup id='s30'>30</sup>, drugačija nego mi ali ipak čula, znamo i da komuniciraju između sebe<sup id='s31'>31</sup>. Ove ideje nisu nove<sup id='s32'>32</sup>; samo je nova tehnologija. Zašto ne bismo napravili elektronski čovekobiljni jezik? Sa strane čoveka, jezik bi bio formulisan vizuelno, zvučno i tekstualno; sa strane biljke, bili bi to električni i hemijski signali; između, kao medijator i prevodilac, stajao bi softver. Sve zajedno: interfejs za dekolonizaciju i decentralizaciju senzorijuma. Upravo: kultura droida i druida.</p>
    <p>A kako se dobija pelcer divlje loze? Prinesite saksiju sa zemljom lozinom stablu, gde se bokore nove grane. Izaberite lijanu debljine strujnog kabla i zavucite je u zemlju saksije. Posle dve-tri sedmice, grana će pustiti korenje u novoj zemlji; tada je vreme da je isečete, da joj prekinete vezu sa matičnom biljkom. I to je to: stvorena je nova jedinka <em>Parthenocissus tricuspidata</em>.</p>
    <p>Saksije kao pokloni, kao izgovori za stvaranje novih prijateljstava, mreža, ukrštanja, novih sestrinstava, novih i neočekivanih grananja.</p>
    <p>Sociolog Zigmunt Bauman (Zygmunt Bauman) koristi metaforu <em>baštovana</em> u kontekstu modernističke utopije 20. veka, a metaforu <em>lovca</em> u kontekstu tehnofluidne utopije 21. veka<sup id='s33'>33</sup>. Danas se ne mašta o stvaranju i uzgajanju lepih vrtova, kaže Bauman. Ljudima je stalo samo da napune vlastitu lovačku torbu do vrha, ne misleći o preostalim zalihama. Utopija lovca, tvrdi on, životu ne daje nikakav smisao, ni stvaran ni lažan, čak služi tome da pitanja o smislu protera iz čovekovog uma.</p>
    <p>Zato su vrtovi daleko važniji od samih vrtova. Nije to zazivanje povratka u 20. vek, ne: to je pitanje oblikovanja sasvim novih budućnosti, novih druid-futurizama. Pitali su me jednom: čime ti u stvari želiš da se baviš? Zastao sam i rekao: želim da uzgajam vrt. Mali vrt ideja, ljudi i stvari, ljubavi i otpora, lepote i značenja i slobode. Ne plantažu nego mali vrt: atelje, studio, laboratoriju, klub, praksu, učionicu. Nije vreme za to? Pa šta.</p>
    <p>Gajiti vrt: gajiti sve ono čega je vrt simbol.</p>
    <p class='heading1'>Poljokratija</p>
    <p>Da li je sve ovo o čemu pišem ipak eskapizam? Lepo zvuči – možda ćete reći – međutim, u praksi, svodi se na aristokratski manir. Vrtlarstvo iz estetskih i filozofskih pobuda stari je hobi prinčeva, vojvoda, kardinala i sultanovih kćeri. A niko od mojih predaka nije bio ni plavkaste krvi: redom su bili seljaci, vinogradari i zanatlije.</p>
    <p>Možda ćete biti još ekstremniji i reći da je moja aristokratska biljopoetika – parazitska. Da li to znači da je stvaralaštvo <em>per se</em> parazitsko? U stvari, i samu divlju lozu često su optuživali da je parazit: dok drugo drveće pošteno radi, prikuplja hranljive materije da bi odrvenilo svoja stabla i učvrstilo krošnje, parazitske puzavice penju se uz njih, koristeći njihov skelet i stabilnost. Puzavice kao cvrčak<sup id='s34'>34</sup>, drveće kao mrav.</p>
    <p>Utoliko je <em>Parthenocissus tricuspidata</em> simbol umetnosti kao takve. Loza je parazit onoliko koliko je umetnik parazit.</p>
    <p>U svom predavanju o savremenoj umetnosti, filozof Alan Badju (Alain Badiou) govori o stvaranju koje se, kao nelična proizvodnja istine, obraća <em>svima</em><sup id='s35'>35</sup>. To je umetnost koja se ne obazire ni na kakvu javnost, ni na kakvu ciljnu grupu. Takva umetnost, kaže Badju, povezana je sa <em>proleterskim aristokratizmom:</em> ona čini ono što kaže ne uvažavajući nikoga. Ako i ima šta da izgubi, ne razmišlja o tome. Zar divlja loza ne čini isto?</p>
    <p>Gajiti vrt: u isti mah biti, emocijom biti, i aristokrata i seljak.</p>
    <p class='heading1'>Pobunjenost</p>
    <p>Zamislite da ste odbegli rob u vreme kada je robovlasništvo bilo zakonito i da znate da ćete izgubiti život ako vas uhvati zakon. Pobegli ste i sad tražite utočište, negde u šumi, džungli ili šikari, tražite skriveni vrt, kreolsku baštu, <em>a creole garden</em>, gde ćete se okrepiti, napiti izvorske vode, najesti voća i povrća, razmisliti o sebi i svetu, napuniti zalihe, i fizičke i psihičke, i onda se vratiti u svet i njegovu buku.</p>
    <p>Ovakvi vrtovi zbilja su postojali<sup id='s36'>36</sup>, tako su mi pričali poznanici iz kreolskih krajeva, postojale su čitave mreže, tajni ekosistemi bašti i povrtnjaka namenjeni odbeglim robovima, koje su održavale pobunjene zajednice. Zamišljam da su ovakvi vrtovi bili zakriljeni zavesama lijana koje podsećaju na divlju lozu i da su ih upravo te bršljan-girlande skrivale od nadzora robovlasnika. Tamo se hranila radikalna mašta, ali i više od toga, tamo su se doslovce spašavali životi. Slobodni ljudi i biljke oduvek su se zajedno borili protiv zla.</p>
    <p><em>Est-il possible d’être révolutionnaire et d’aimer les fleurs?</em><sup id='s37'>37</sup> – tako je umetnica Kamil Anro (Camille Henrot) nazvala jedan svoj rad. <em>Da li je moguće biti revolucionaran i voleti cveće?</em> Ne znam da li je moguće, ali verujem da na izvestan način jeste nužno.</p>
    <p>Gajiti vrt: prosto, gajiti ga. Svet će naći način da se zahvali. <mark>&#9632;</mark></p>"
    - type: "img"
      grid_rules: "grid-template-columns: 427fr 641fr;"
      img_data:
        - file_name: "ivy02.jpg"
          size: "427x427"
          caption: "Divlja loza, boje, detalj"
        - file_name: "zavod.jpg"
          size: "641x427"
          caption: "Dvorište Zavoda za zaštitu spomenika kulture Pančevo. Foto: Ivona Petrov, 2017."
sidenotes:
    - id: 1
      html: "<a href='http://www.gutenberg.org/ebooks/4650' target='_blank'><em>Candide, ou, L'optimisme</em></a>, Voltaire, 1762."
    - id: 2
      html: "<a href='https://www.theguardian.com/technology/2020/apr/15/amazon-jeff-bezos-gains-24bn-coronavirus-pandemic' target='_blank'><em>Amazon CEO grows fortune amid coronavirus pandemic</em></a>, The Guardian, 2020."
    - id: 3
      html: "<a href='https://www.bbc.com/news/world-latin-america-53893161' target='_blank'><em>Amazon fires</em></a>, BBC, 2020."
    - id: 4
      html: "<a href='https://en.wikipedia.org/wiki/Anthropocene' target='_blank'>Antropocen</a> je predložena geološka epoha koju karakteriše ljudski uticaj na Zemlju. Srodni termini su <a href='https://environmentalhumanities.org/arch/vol6/6.7.pdf' target='_blank'>ktulucen, kapitalocen i plantažocen</a>."
    - id: 5
      html: "<a href='https://www.fassadengruen.de/en/boston-ivy.html' target='_blank'><em>Parthenocissus tricuspidata</em></a>, Fassaden Grün."
    - id: 6
      html: "<a href='https://www.abc.net.au/religion/natasha-myers-how-to-grow-liveable-worlds:-ten-not-so-easy-step/11906548' target='_blank'><em>How to grow liveable worlds: Ten (not-so-easy) steps for life in the Planthroposcene</em></a>, Natasha Myers, ABC Religion & Ethics, 2020."
    - id: 7
      html: "<img src='/static/media/notes/ivy/img/discs.jpg'>"
    - id: 8
      html: "Sve i da je ošteti, pa šta?"
    - id: 9
      html: "<a href='https://hundertwasser.com/en/texts/die_gerade_linie_fuehrt_zum_untergang' target='_blank'><em>The straight line leads to the downfall of our civilisation</em></a>, F. Hundertwasser, 1953."
    - id: 10
      html: "<a href='https://www.nfb.ca/playlists/donald_mcwilliams/mclaren/' target='_blank'><em>Norman McLaren: Hands-On Animation</em></a>, NFB, Kanada."
    - id: 11
      html: "<a href='https://en.wikipedia.org/wiki/Asemic_writing' target='_blank'><em>Asemic Writing</em></a>, Wikipedia."
    - id: 12
      html: "<a href='http://www.mzurada.com/filter/zurada/the-letter-ips-typographus' target='_blank'><em>The Letter</em></a>,  M. Żurada, 2017."
    - id: 13
      html: "<a href='http://kanno.so/asemic-languages/' target='_blank'><em>Asemic Languages
</em></a>, S. Kanno & T. Yamaguchi, 2017."
    - id: 14
      html: "<a href='https://www.theparisreview.org/blog/2018/01/30/mirtha-dermisache-limits-language/' target='_blank'><em>Mirtha Dermisache and the Limits of Language</em></a>, W. Fenstermaker, 2018."
    - id: 15
      html: "<a href='/rad/projekti/vinaware/' target='_blank'><em>Ja nisam željan da me ko voli, nego da svi zavole lišće</em></a>, 2019."
    - id: 16
      html: "<a href='http://libgen.rs/book/index.php?md5=48A4FF49DDFA77E979C372A748933A2F' target='_blank'><em>Remarks on Colour</em></a>, L. Wittgenstein, 1950."
    - id: 17
      html: "<a href='https://sr.wikipedia.org/wiki/%D0%9A%D0%BE%D0%B0%D0%BD' target='_blank'><em>O zen kōanima</em></a>, Wikipedia."
    - id: 18
      html: "<p>U <em>Jasminu i maslini</em> (Ceres, 1999) <a href='https://hu.wikipedia.org/wiki/Hamvas_B%C3%A9la' target='_blank'>Bela Hamvaš</a> (Hamvas Béla) piše:</p><p><em>Zeleno nije samo boja i g-mol, nije samo vrsta tona i maj nije samo mesec. To je nešto što se nalazi u svakoj stvari i ličnosti i pojavi sveta … Samo ako se zrak prelomi, razlaže se na boje. Samo ako čovek obrati posebnu pažnju, on vidi zelenu stvarnost.</em></p>"
    - id: 19
      html: "<a href='https://uberty.org/wp-content/uploads/2015/07/Norbert_Wiener_Cybernetics.pdf' target='_blank'><em>Cybernetics: Or Control and Communication in the Animal and the Machine</em></a>, N. Wiener, MIT Press, 1948"
    - id: 20
      html: "<a href='https://library.memoryoftheworld.org/#/book/ee3772cc-8c87-4974-8653-354a333b2ad0' target='_blank'><em>New Dark Age</em></a>, J. Bridle, Verso, 2018"
    - id: 21
      html: "Među svojim projektima u kategoriji <a href='/rad/projekti/category/data-art' target='_blank'>data umetnosti</a> izdvajam <a href='/rad/projekti/debt-as-diabetes' target='_blank'><em>Dug kao dijabetes</em></a>, <a href='/rad/projekti/bantustan-book' target='_blank'><em>Bantustan: Atlas jednog putovanja</em></a>, <a href='/rad/projekti/vinaware/' target='_blank'><em>Ja nisam željan da me ko voli, nego da svi zavole lišće</em></a>, <a href='/rad/projekti/geoselfportrait' target='_blank'><em>Geoautoportret</em></a> i <a href='/rad/projekti/synesketch' target='_blank'><em>Synesketch</em></a>, a tu je i ovogodišnji mikroprojekat <a href='/rad/projekti/wind-seed' target='_blank'><em>Vetar i seme</em></a>, koji se bavi konkretno biljkama."
    - id: 22
      html: "Njihovi radovi koji se tiču biljaka: <a href='https://www.artsy.net/artist/herman-de-vries' target='_blank'>H. d. Vries</a>, <a href='https://en.wikipedia.org/wiki/7000_Oaks' target='_blank'>J. Beuys</a>, <a href='https://www.nytimes.com/2012/06/08/arts/design/ellsworth-kellys-plant-drawings-at-the-met.html' target='_blank'>E. Kelly</a>, <a href='https://www.archpaper.com/2018/03/cyprien-gaillards-film-nightlife-gladstone-gallery-paints-3d-portrait-living-cities/' target='_blank'>C. Gaillard</a>, <a href='https://arthive.com/paulklee/works/247703~The_growth_of_the_night_plants' target='_blank'>P. Klee</a>, <a href='https://www.thecultureconcept.com/albrecht-durer-observing-nature' target='_blank'>A. Dürer</a>."
    - id: 23
      html: "<a href='https://www.dezeen.com/2019/09/10/for-forest-klaus-littmann-trees-stadium-installation-austria-design/' target='_blank'><em>Klaus Littmann plants forest in Austrian football stadium</em></a>, Dezeen, 2019."
    - id: 24
      html: "<a href='https://www.spelapetric.org/#/plant-sex-consultancy/' target='_blank'><em>Plant Sex Consultancy</em></a>, Š. Petrič, 2014."
    - id: 25
      html: "<a href='https://vimeo.com/18853622' target='_blank'><em>Plantas nómadas</em></a>, G. Esparza, 2010."
    - id: 26
      html: "<a href='https://github.com/robbiebarrat/plant-art' target='_blank'><em>plant-art</em></a>, Github, 2018."
    - id: 27
      html: "<a href='http://www.skart.rs/index.html' target='_blank'><em>Seesaw Play-Grow</em></a>, Kolektiv Škart, 2010."
    - id: 28
      html: "<a href='http://www.arh.bg.ac.rs/2016/06/20/tvserija-o-modernoj-arhitekturi-betonski-spavaci-hrt/?pismo=lat' target='_blank'><em>TV serija o modernoj arhitekturi: Betonski spavači</em></a>, HRT, arh.bg.ac.rs."
    - id: 29
      html: "<a href='https://www.mentalfloss.com/article/65119/abandoned-chinese-village-now-gorgeously-overgrown-ivy' target='_blank'><em>Abandoned Chinese Village Now Overgrown With Ivy</em></a>, H. Keyser, 2015."
    - id: 30
      html: "<a href='https://elementarium.cpn.rs/u-centru/sta-biljka-zna/' target='_blank'><em>Šta zna biljka: vodič kroz svet čula</em></a>, D. Šemovic (Chamovitz), CPN, 2016."
    - id: 31
      html: "<a href='https://www.wired.com/2013/12/secret-language-of-plants/' target='_blank'><em>How Plants Secretly Talk to Each Other</em></a>, K. McGowan, 2013."
    - id: 32
      html: "<a href='https://elementarium.cpn.rs/u-centru/sta-biljka-zna/' target='_blank'><em>Braiding Sweetgrass</em></a>, R. W. Kimmerer, 2015."
    - id: 33
      html: "<a href='https://032c.com/zygmunt-bauman-love-fear-and-the-network/' target='_blank'><em>Zygmunt Bauman: Love, Fear, and the Network</em></a>, 032c Magazine, Issue 29, 2016."
    - id: 34
      html: "Klasičnoj interpretaciji cvrčka kao svirca-lenjivca i mrava kao marljivog radnika treba suprotstaviti drugačije viđenje: i cvrčak – svirajući – radi, zar ne? Cvrčak život čini življivim, cvrčak je ne samo radnik u kulturi nego i agens životnog erosa."
    - id: 35
      html: "<a href='https://www.lacan.com/issue22.php' target='_blank'><em>Fifteen Theses on Contemporary Art</em></a>, A. Badiou, The Drawing Center, 2003."
    - id: 36
      html: "<a href='https://www.wesa.fm/post/how-plants-were-used-gain-freedom-underground-railroad#stream/0' target='_blank'><em>How Plants Were Used To Gain Freedom On The Underground Railroad</em></a>, K. Holsopple & A. Front, 2017."
    - id: 37
      html: "<a href='https://www.camillehenrot.fr/fr/work/61/est-il-possible-detre-revolutionnaire-et-daimer-les-fleurs' target='_blank'><em>Est-il possible d’être révolutionnaire et d’aimer les fleurs?</em></a>, C. Henrot, 2012."